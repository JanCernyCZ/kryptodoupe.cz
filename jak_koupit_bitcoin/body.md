## 1. Úvod
Bitcoin jsou elektronické peníze, které si můžou uživatelé internetu posílat bez prostředníka, např. banky.

Byl navržen tak, aby se nikomu nevyplatilo podvádět. Díky tomu není kontrolovaný žádným jednotlivcem, skupinou ani státem.

Jde o komplexní systém, ale k jeho pochopení stačí jenom zájem a trocha úsilí. Základy Bitcoinu jsou jednoduché na pochopení. Většině lidí stačí vědět, co je to adresa a jak si své bitcoiny chránit.

Pochopení Bitcoinu do hloubky vyžaduje i technické znalosti, ale skoro nikdo taky neví, jak funguje internet a používá ho.
‍
> Nekupujte bitcoin s myšlenkou, že z vás udělá milionáře. Přemýšlejte nad ním jako nad dlouhodobým spořením. Investujte pouze tolik, kolik jste ochotni ztratit – cena může dočasně klesnout a prodávali byste v případě „nouze“ pod cenou. To by se vám nevyplatilo.

Stránky mají pouze vzdělávací charakter – nejedná se o investiční rady.

Pokud máte raději videa, podívejte se na [Úvod do Bitcoinu od Bitcoinovýho kanálu](https://www.youtube.com/watch?v=Z92ADb5i42s&list=PLiD1OrtvRy70RQ8k5HH0E3vHQPpEIJJhZ) na YouTube (česky).

### Doporučená videa
- [Co je Bitcoin a blockchain? (19 minut)](https://www.youtube.com/watch?v=KSKY1P9qLk4&list=PLiD1OrtvRy70RQ8k5HH0E3vHQPpEIJJhZ&index=5)
- [Těžba kryptoměn (20 minut)](https://www.youtube.com/watch?v=aSlEaZFoJmU&list=PLiD1OrtvRy70RQ8k5HH0E3vHQPpEIJJhZ&index=21)
- [Kdo a jak může měnit Bitcoin? (15 minut)](https://www.youtube.com/watch?v=z7e1Dw-0aEk&list=PLiD1OrtvRy70RQ8k5HH0E3vHQPpEIJJhZ&index=32)

___

## 2. Nákup
Bitcoin koupíte na burze nebo ve směnárně. Na burze máte možnost „smlouvat“. Ve směnárně kupujete bitcoin za kurz, který vám vypíše směnárna, tak jako když si kupujete třeba eura při cestě do zahraničí.

> V současné době můžete část bitcoinu nakoupit i za 1 korunu. Bitcoin je totiž dělitelný až na 8 desetinných míst. Jedné stomiliontině bitcoinu (0,00000001 btc) se říká satoshi (satoši, zkráceně sat). 1 bitcoin = 100 milionů satoshi.

**Pokud umíte anglicky**, tak se obecně doporučuje nakoupit ve směnárně [Coinbase](https://www.coinbase.com) ([pozvánka](https://www.coinbase.com/join/kukla_g6)), protože má nejpřehlednější stránky. *okud jste technicky velmi zdatní, zkuste místo Coinbase např. burzu [Binance](https://www.binance.com) ([pozvánka](https://www.binance.com/en/register?ref=I7KS47QB)).

*Pokud kliknete u Coinbase na odkaz pozvánka, zaregistrujete se přes něj a nakoupíte alespoň za 100 dolarů, dostanete 10 dolarů v bitcoinu zdarma. U Binance budete mít slevu na nákup. Je to čistě dobrovolné, pokud chcete ušetřit a podpořit provoz stránek. Doporučené by tyto služby byly i bez pozvánek.*

**Pokud neumíte anglicky**, zkuste české směnárny, např. [Bitstock](https://www.bitstock.com/), [Simple Coin](http://simplecoin.eu) nebo [Anycoin](https://www.anycoin.cz). Nehledejte mezi nimi zásadní rozdíly. Vyberte si tu, která vám osobně přijde sympatičtější.

Další, bezpečný, a nejvíc anonymní nákup je za hotovost v tzv. „bitcoinmatu“, což je přístroj podobný klasickému bankomatu, přesněji řečeno „vkladomatu“. Několik se jich nachází i v Česku. Mapu bitcoinmatů najdete na [Coin ATM Radar](https://coinatmradar.com/).

Nejedná se o reklamu, ale o upřímný názor autora.

___

## 3. Peněženky
Pokud jste si nechali nakoupený bitcoin uložený na účtu vaší burzy nebo směnárny, tak to stále není váš bitcoin. Podobně jako když nakoupíte v eshopu a nevyzvednete si svůj balíček.

Abyste ho reálně vlastnili a měli v bezpečí, tak potřebujete „peněženku“, kam ho převedete.

Existují dva druhy peněženek. Hardwarové (fyzické zařízení, od 1600 Kč) a softwarové (aplikace ve vašem počítači nebo smartphonu, zdarma). Hardwarová peněženka je bezpečnější než softwarová.

Doporučujeme koupit českou hardwarovou peněženku značky **Trezor**. Pokud je pro vás 10 000 Kč (390 €) hodně peněz a máte v té hodnotě nakoupený bitcoin, měli byste už zvažovat pořízení hardwarové peněženky.

S přesnějším výběrem správné peněženky vám pomůžou [často kladené otázky](#penezenky-faq).

### Zabezpečení peněženky
Při prvním zapnutí peněženky vám peněženka vygeneruje tzv. seed phrase o délce 12 nebo 24 slov. Seed phrase je seznam slov, díky kterým můžete případně obnovit přístup ke všem svým bitcoinům na peněžence, pokud ji ztratíte nebo zničíte.

> **Nikdy nikomu nesdělujte svůj seed**, jinak přijdete o své bitcoiny. Pokud ho po vás bude někdo vyžadovat, je to podvodník. Seed slouží pouze pro obnovení ztracené peněženky – tehdy ho zadáte do oficiální aplikace Trezoru, [Trezor Suite](https://suite.trezor.io/). Stáhněte si ji do počítače, zadávání seedu do prohlížeče není bezpečné.

Seed phrase opište čitelně, rukou na papír, případně zalaminujte. Pokud hledáte trvalejší řešení, lze jej vyrazit do plechu nebo kovu. Nefoťte ho smartphonem, neposílejte e-mailem, netiskněte – jednoduše jej nikdy neuchovávejte v elektronické podobě.

### Doporučená videa
- [Klíče a peněženky (11 minut)](https://www.youtube.com/watch?v=4CqyY53dDJU&list=PLiD1OrtvRy70RQ8k5HH0E3vHQPpEIJJhZ&index=20)
- [Bezpečná práce s peněženkou (15 minut)](https://www.youtube.com/watch?v=55sn9T7QNbQ&list=PLiD1OrtvRy70RQ8k5HH0E3vHQPpEIJJhZ&index=55)

___

## 4. Prodej a převod
Pokud chcete někomu poslat bitcoiny ze své peněženky, tak podobně jako u tradičního bankovního převodu si buď naskenujete QR kód protistrany nebo zadáte do peněženky ten dlouhý řetězec znaků (adresa), ověříte odesílanou částku, nastavíte výši poplatku a pošlete.

Poplatek, kolik bude transakce stát, závisí na vytíženosti bitcoinové sítě. Mohou to být tedy 2 koruny, ale taky 200 korun. Nebojte, vaše peněženka vám s tímhle poradí.

Pokud jste se už naučili základy o Bitcoinu a chcete levnější a rychlejší transakce, vyhledejte si technologii Lightning Network (*připravujeme vzdělávací stránku*).

___

## 5. Co dál?
Pokud jste se dostali až sem a přečetli jste si většinu často kladených otázek, gratulujeme – právě jste se naučili všechno o Bitcoinu.

Akorát že vůbec.

Svět kolem nás se mění a ani vývoj Bitcoinu nestojí na místě. Jde o nikdy nekončící téma. Jeho adopce sotva začíná.

Opět je tady podobnost s internetem. Kdo v něm již v jeho počátcích rozpoznal potenciál, učil se to, o čem mnozí ani netušili, že existuje – ten se dostal do výhody. Vytvořil si před ostatními náskok na trhu. I vy teď můžete získat náskok. Nebo čekat, jestli budete donuceni okolnostmi.

### Buďte u toho s námi
> Pomohli vám stránky? Nebo vám tady něco chybí? Prosím, [ozvěte se na e-mail](mailto:pavelkukla@gmail.com) nebo [Discord](https://discord.com/invite/cTGFFAGQ9E). Zpětná vazba je vždy vítána a obsah budeme udržovat aktuální.

Discord je novodobé fórum, komunikační platforma pro komunity. Je alternativou Skypu, TeamSpeaku a ostatních služeb. Discord Bitcoinovýho kanálu má přes 12 tisíc členů. [Přidejte se na největší československý server](https://discord.com/invite/cTGFFAGQ9E).

Historii vývoje i připravovaný obsah této stránky můžete sledovat na našem [veřejně přístupném GitHub repozitáři](https://github.com/pavelkukla/kryptodoupe.cz).

**#HODL**
___
## 6. Lightning network
Připadají vám bitcoinové transakce drahé? Někdo by řekl, že je to špatně, ale princip ukládání dat v bitcoinové síti je na jednu stranu ohromně bezpečný, ale na druhou stranu extrémně nákladný. Bitcoinové on-chain transakce (transakce na základní vrstvě, posílání z adresy na adresu) budou tedy časem dražší a dražší, jak poroste zájem o síť.

Řešením tohoto problému by měla být právě Lightning network (zkráceně LN, případně Blesková síť). Pro začátek si ji můžeme představit jako např. lístek v kavárně. Pokud jdu do kavárny a dám si kávu, vodu, případně desert, neplatím za každou položku zvlášť, ale na konci mé návštěvy přijde obsluha, sečte mi účet a já zaplatím pouze jednou. Místo tedy 3 transakcí jsem provedl pouze jednu. Lightning network funguje stejně, akorát si nejdřív peníze "nabiji" a poté je můžu utrácet, aniž bych zapisoval do blockchainu (drahé transakce), jakmile budu chtít srovnat účty, zase si je "vyberu" zpět na svoji BTC adresu. 

Nabití i vybrání je ale stejně dvě transakce do blockchainu, snažím se tedy nabít adekvátní množství peněz, které budu chtít utrácet a potom mi už stačí jen uskutečnit více než dvě transakce, aby se mi tato "investice" vyplatila. Těch transakcí můžu provést třeba tisíc a bude mě to stát vždy jen pár satoshi na poplatku (pro uzly, které mi transakci zpracují). Mohu tedy teď posílat a platit, aniž bych se staral o aktuální stav bitcoinové sítě.

V názvosloví Lightning network se tomuto "nabití" říká otevření platebního kanálu a "výběru" se říká uzavření platebního kanálu. Tohle za vás ale většinou vyřeší většina peněženek, takže nemusíte úplně znát celou teorii za Lightning network. Pokud chcete občas poslat nebo přimout nějaké satoshi, stačí si tedy stáhnout peněženku Phonix a dobít si ji nějakým obnosem (zaplatíte provozovateli asi 1% poplatek + 3000 satoshi za otevření kanálu). Tímto kanálem potom můžete posílat ven z peněženky. Doporučuji si otevřít větší kanál, abyste zaplatili jen jednou. Pokud bude chtít posílat platby třeba po 10,000 satoshi, nemá cenu otevírat kanál 20,000 satoshi, protože ho vyčerpáte už dvěma platbami. Raději tedy nabít třeba 1,000,000 satoshi a potom si užívat výhod Lightning network dlouhodobě.

K tomu, abyste mohli přímat stejným kanálem, musíte nejdřív z tohoto kanálu něco utratit. Zní to trochu nelogicky, ale přestavte si to jako dvě nádoby, z nichž jedna je naplněná po okraj vodou (vaše dobitá peněženka) a stejně velká nádoba je hned vedle, úplně prázdná. Můžeme mezi nimi v podstatě zadarmo čerpat tam a zpět. Z prázdné nádoby není co čerpat. Nejdříve musíme vyčerpat vodu z plné (z peněženky) do prázdné (kamarádovi, eshopu, poslání donejtu apod). Pokud si uvolním ze své nádoby (peněženky) dost, může mi opačným směrem začít také prodoudit voda (mohu příjmat transakce). Je to jedna z aktuálních "slabin" Lightning network, ale časem se plánuje i oboustranné plnění kanálů (obě nádoby budou třeba z poloviny plné), bude tedy možné hned jak posílat, tak příjmat satoshi. Pokud budu chtít přijmout větší transakci, než je kapacita kanálu, peněženka si nechá otevřít nový, větší kanál. Děje se to automaticky, vlastně to ani nepoznáte, pokud si nevšimnete, že jednou vám přišlo o třeba 3000 satoshi a k tomu 1% z celé částky méně, než jste čekali (to indikuje vznik nového kanálu) - někde na pozadí totiž proběhne on-chain platba, nikdo vás nechce oškubat, jen je třeba reálně tuhle kapacitu někde alokovat, což stojí prostředky.
