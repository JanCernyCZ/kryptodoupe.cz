Ne.

Pokud by byl Bitcoin podvod nebo letadlo, musel by z něj nějak mít výhodu jeho tvůrce nebo lidé, kteří přišli velmi brzy. Principem multi-level marketingu je provize za přivedení dalších lidí.

Ani samotný autor Bitcoinu nad ním nemá moc, natož aby z něho nějak profitoval. Kdo přišel v roce 2009 k většímu obnosu bitcoinů je dnes nepochybně za vodou. To z toho stále nedělá podvod. Kdo si nakoupil akcie Apple, Tesly nebo Facebooku taky vydělal spousty peněz – byly to prostě dobré investice, stejně jako bitcoiny.

#### 1. Bitcoin neslibuje astronomické zisky
Bitcoin nikde neslibuje žádné zhodnocení, ani zbohatnutí přes noc. Jako první se na jeho webu dozvíte, že je to inovativní síť a nový druh peněz. Jde o elektronické peníze, které si můžou uživatelé internetu posílat bez prostředníka, např. banky. O jeho hodnotě rozhodl pouze trh. Více se můžete dočíst na [bitcoin.org](https://bitcoin.org).

#### 2. Bitcoin chce být novodobými penězi
Dnešními penězi jsou myšleny papírky, kterými platíme v obchodě, případně zůstatky na našich bankovních účtech. Jak ale pošlete kamarádovi na druhé straně republiky peníze, aniž byste museli někomu věřit? Banka vám může tuto transakci zablokovat z různých důvodů a posílat hotovost v obálce taky není ideální. V bitcoinové síti nemusíte věřit nikomu, stačí znát kamarádovu adresu a můžete si být jistí, že protistrana obdržela platbu. Digitální, elegantní, dnes už dokonce i rychlé, pokud použijete moderní peněženky, které podporují technologii Lightning Network.

#### 3. Bitcoin je open source software
Pokud máte o Bitcoinu pochybnosti, můžete si sami ověřit v jeho kódu na [github.com](https://github.com/bitcoin/), co dělá a jak funguje. Můžete si dokonce sami stáhnout jeho kopii a tu upravovat. Pokud by to byl podvrh, od roku 2009 už by na to někdo chytrý přišel a odhalil tak největší podvod v moderní historii.