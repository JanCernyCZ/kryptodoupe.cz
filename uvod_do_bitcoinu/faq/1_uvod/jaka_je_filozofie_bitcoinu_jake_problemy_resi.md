Abychom pochopili řešení (Bitcoin), musíme nejdřív znát problém (dnešní peníze).

Na dnešních penězích je špatně spousta věcí. Neznamená to nutně, že jsou k ničemu, ale jisté skupině začaly některé vlastnosti peněz vadit a tak si vymysleli takové, které považují za lepší.

V dnešních penězích můžeme najít hodně věcí, které nám nemusí vyhovovat. Inflace, nemožnost poslat někomu platbu bez prostředníka, riziko, že stát se rozhodne udělat měnovou reformu a tak vás připravit o prostředky, zadržení peněz bankou… To všechno jsou rizika, která neseme, když se spoléháme na stát.

Peníze by měly zastávat roli udržitele hodnoty (mohu si v nich držet hodnotu třeba i několik let), prostředku směny (mohu nimi zaplatit na místech, která jsou pro mě důležitá) a ideálně i účetní jednotkou (přirozeně víme, že 20 korun mi na kopeček zmrzliny stačí, i když se to postupem času mění – inflace).

Udržitel hodnoty je nejdůležitější vlastnost peněz. Pokud chci šetřit a zachovat tak kupní sílu buď pro sebe nebo např. pro své děti, musím spořit v něčem, co vydrží. Spořit v chlebu nebude dobré řešení, druhý den už bývá tvrdý a k ničemu nejde využít. Bitcoin tuhle funkci plní, i když jeho cena ráda kolísá – postupem času, čím je hodnota Bitcoinu vyšší, se jeho volatilita (výkyv cen) snižuje.

Prostředkem směny už Bitcoin také je. Stále se rozrůstá komunita lidí, kteří si nechají v Bitcoinu platit za své služby. Můžu tak dneska zaplatit na spoustě místech na internetu, ale i v kamenných obchodech. Je pravda, že geograficky ještě není obecně přijímaným platidlem, ale u nás taky nezaplatíte polskými złotými.

Doufáme, že se Bitcoin stane i účetní jednotkou. Pokud budou splněné dva výše zmíněné body, je jen otázkou času, kdy si např. zafixujeme, že za 1 bitcoin si pořídím pozemek se zahradou nebo že 10 000 satoshi (0,0001 bitcoinu) nás bude stát taxi po městě.

To jsou ale jen základní vlastnosti, dále by měly peníze být spravedlivé – nerozlišovat podle barvy kůže, země původu, necenzurovat – nikdo by od nich neměl mít klíč a moc je tak např. vytvářet z ničeho.