## 1. Úvod
Bitcoin jsou elektronické peníze, které si můžou uživatelé internetu posílat bez prostředníka, např. banky. Byl navržen tak, aby se nikomu nevyplatilo podvádět. Díky tomu není kontrolovaný žádným jednotlivcem, skupinou ani státem.

Jde o komplexní systém, který není jednoduché pochopit. Pro vysvětlení Bitcoinu vznikají samostatné publikace, např. [Vynález jménem Bitcoin *(zdarma)*](https://braiins.com/blog/vynalez-jmenem-bitcoin) nebo [dětská kniha Bitcoinové peníze *(zdarma)*](https://braiins.com/blog/bitcoinove-penize).‍

Nekupujte bitcoin s myšlenkou, že z vás udělá milionáře. Přemýšlejte nad Bitcoinem jako nad dlouhobým spořením, investujte pouze tolik, kolik jste ochotni ztratit a po menších částkách, ideálně pravidelně. Stránky mají pouze vzdělávací charakter – nejedná se o investiční rady.

Pokud máte radši videa, podívejte se na [Úvod do Bitcoinu od Bitcoinovýho kanálu](https://www.youtube.com/watch?v=Z92ADb5i42s&list=PLiD1OrtvRy70RQ8k5HH0E3vHQPpEIJJhZ) na YouTube (česky).

### Doporučená videa
- [Co je Bitcoin a blockchain? (19 minut)](https://www.youtube.com/watch?v=KSKY1P9qLk4&list=PLiD1OrtvRy70RQ8k5HH0E3vHQPpEIJJhZ&index=5)
- [Těžba kryptoměn (20 minut)](https://www.youtube.com/watch?v=aSlEaZFoJmU&list=PLiD1OrtvRy70RQ8k5HH0E3vHQPpEIJJhZ&index=21)
- [Kdo a jak může měnit Bitcoin? (15 minut)](https://www.youtube.com/watch?v=z7e1Dw-0aEk&list=PLiD1OrtvRy70RQ8k5HH0E3vHQPpEIJJhZ&index=32)

___

## 2. Nákup
Bitcoin, případně jeho částky, satoshi (sat, saty, sats - 100 satoshi je cca 1 koruna), koupíte na burze nebo ve směnárně. Na burze máte možnost „smlouvat“. Ve směnárně kupujete bitcoin za kurz, který vám vypíše směnárna, tak jako když si kupujete třeba eura. Opravdu si můžete koupit pár satoshi, třeba i za desetikorunu. Rozhodně nemusíte kupovat celý bitcoin.


**Pokud umíte anglicky**, tak se obecně doporučuje nakoupit ve směnárně [**Coinbase** *(pozvánka)*](https://www.coinbase.com/join/kukla_g6), protože má nejpřehlednější stránky.

Výše uvedený odkaz je pozvánka. Když se přes ní zaregistrujete a nakoupíte alespoň za 100 dolarů, dostanete vy i autor těchto stránek bitcoin v hodnotě 10 dolarů zdarma.

**Pokud neumíte anglicky**, zkuste např. české směnárny [**Simple Coin**](http://simplecoin.eu) nebo [**Anycoin**](https://www.anycoin.cz). Nehledejte mezi nimi zásadní rozdíly. Vyberte si tu, která vám osobně přijde sympatičtější.

Nejedná se o reklamu, ale o upřímný názor autora stránek. Jakmile budete Bitcoinu rozumět, nebojte se vyzkoušet i složitější služby, např. burzy Coinbase PRO (sesterská služba směnárny Coinbase, účet je společný pro Coinbase i Coinbase PRO) nebo [**Binance** *(pozvánka)*](https://www.binance.com/en/register?ref=I7KS47QB).

___

## 3. Peněženky
Vytvořením účtu na burze nebo směnárně jste si v podstatě založili „bankovní účet“, na který se vám uloží všechny nakoupené bitcoiny nebo satoshi. Jenže v této podobě to stále nejsou vaše bitcoiny. Podobně jako když nakoupíte v eshopu a nevyzvednete si svůj balíček.

Abyste ho reálně vlastnili, potřebujete peněženku, kam ho převedete. Existují dva druhy peněženek. Hardwarové (fyzické zařízení) a softwarové (aplikace ve vašem počítači nebo smartphonu).

S výběrem peněženky a převodem bitcoinů ze směnárny na peněženku vám pomůžou [často kladené otázky](#penezenky-faq).

### Zabezpečení peněženky
Při prvním zapnutí peněženky vám peněženka vygeneruje tzv. seed phrase o délce 12 nebo 24 slov. Seed phrase je seznam slov, díky kterým můžete případně obnovit přístup ke všem svým bitcoinům na peněžence, pokud ji ztratíte nebo zničíte.

> Nikdy nikomu nesdělujte svůj seed. Pokud ho po vás bude někdo vyžadovat, je to podvodník. Seed slouží pouze pro obnovení ztracené peněženky – tehdy ho zadáte do oficiální aplikace Trezoru, [Trezor Suite](https://suite.trezor.io/). Nikdy jindy, jinak přijdete o svoje bitcoiny.

Seed phrase opište čitelně, rukou na papír, případně zalaminujte. Pokud hledáte trvalejší řešení, lze jej vyrazit do plechu nebo kovu. Nefoťte ho smartphonem, neposílejte e-mailem, netiskněte – jednoduše jej nikdy neuchovávejte v elektronické podobě.

### Doporučená videa
- [Klíče a peněženky (11 minut)](https://www.youtube.com/watch?v=4CqyY53dDJU&list=PLiD1OrtvRy70RQ8k5HH0E3vHQPpEIJJhZ&index=20)
- [Bezpečná práce s peněženkou (15 minut)](https://www.youtube.com/watch?v=55sn9T7QNbQ&list=PLiD1OrtvRy70RQ8k5HH0E3vHQPpEIJJhZ&index=55)

___

## 4. Prodej a převod
Pokud chcete někomu poslat bitcoiny ze své peněženky, stačí požádat protistranu o adresu. Ideálně v podobě QR kódu (vyfocený nebo jako snímek obrazovky – ale do peněženek jde zadat i ten dlouhý řetězec znaků, QR kód jen usnadňuje manipulaci a využívá fotoaparát), naskenovat, ověřit odesílanou částku, nastavit poplatek a poslat.

Poplatek, kolik bude transakce stát, závisí na vytíženosti bitcoinové sítě. Mohou to být tedy 2 koruny, ale taky 200 korun.

Pokud jste se už naučili základy o Bitcoinu a chcete levnější a rychlejší transakce, omrkněte technologii Lightning Network.

___

## 5. Co dál?
Připravuje se.
