## Tipy a triky

- Seed, ani privátní klíče nikam nepíšeme. Seed je vašich 12/24 slov, u toho je to jasné. Z něj se generují privátní klíče a každá adresa má svůj, pomocí kterého utrácíme zůstatek z adresy. I když je to klíč jen k jedné adrese, tak pokud byste někde uveřejnili svůj rozšířený veřejný klíč (xpub, ypub, zpub), je možné prostředky odcizit i z ostatních adres. Většina peněženek vám vaše privátní klíče ani neukáže, což je správně, práve z tohoto důvodu. Operace s privátními klíči nechme na peněžence a nevymýšlejme kličky. Pokud se nebudete snažit obejít např. Trezor Suite nebo Ledger Live, rozhodně vám nehrozí nebezpečí, protože vám vaše privátní klíče ani neukážou.
- Passphrase - pokud používáte passphrase, tak vězte, není to jen "heslo". Passphrase totiž úplně změní (vytvoří úplně jiné) adresy a klíče, než které vám peněženka vygeneruje bez passphrase. Ty "obyčejné", bez passphrase, nikam nezminí, ani prostředky z nich. Jen jsou to úplně oddělené účty a možná bych to mohl přirovnat k dvěma rozdílným seedům (prvních 12/24 slov je společných, a liší se 25.slovem - passphrase). Tzn. že pokud si pošlete prostředky na účet pod passphrase, odpojíte peněženku a přihlásíte se do účtu bez passphrase, tak tam uvidíte nulový zůstatek. Nelekejte se, jen si znovu přihlašte a zadejte passphrase. Vaše prostředky jsou v bezepčí. **Bez passphrase se ale k prostředkům nedostanete, i když znáte seed. Passphrase si někam poznamenejte, nespoléhejte na to, že si ji zapamatujete**.
- Používejte adresy, co začínají "bc1", případně "3". Ušetříte tím spousty satoshi na poplatcích. Adresy s "1" na začátku nechte Satoshimu, ten si může dovolit zaplatit o pár satů navíc :)
- Jednou za čas se doporučuje "zkonsolidovat UTXO". UTXO jsou zjednodušeně zůstatky na adresách. Čím víc zůstatků (UTXO), tím dražší je výsledná transakce. Pokud převedete všechny prostředky najednou na novou (nejlépe "bc1") adresu, vytvoříte tím pouze 1 zůstatek, který můžete utratit bez problémů za daleko menší poplatek.
- Pokud by vás napadlo si slova seedu generovat nějak cíleně, nedělejte to prosím. Ač je možné vytvořit si vlastní seed (až na poslední slovo), je to extrémně nebezpečné, protože není zajištěna dostatečná náhodnost a někdo by se jenoduše řečeno prostě mohl trefit do stejného a pak máte problém. Seed vám nejlépe vygeneruje peněženka, ať už softwarová nebo hardwarová.
- Pokud podceníte poplatek na transakci, je možné tento poplatek ještě navýšit v peněžence, pokud to podporuje a "připlatit" si tak za rychlost (vyslaná transakce musí podporovat RBF). Pokud ale vaše transakce nepodporuje RBF, nezoufejte. Buď projde časem a nebo se z vaší původní adresy bitcoiny vůbec nedostanou (uzly ji zapomenou, defaultně po 14 dnech, pokud peněženka aktivně nebroadcastuje transakci znovu zpět do sítě). Rozhodně ale nezmizí nikde ve vzduchoprázdnu.
