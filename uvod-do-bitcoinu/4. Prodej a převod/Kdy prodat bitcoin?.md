Doporučení komunity: Pokud nemáte dostatek bitcoinu, tak ho neprodávejte, ale naopak se snažte ho nahromadit co nejvíce. Bitcoin je teprve na začátku vývoje. Bude se vám hodit.

Najít správnou chvíli pro prodej je psychicky náročné. Realita je taková, že se ve většině případů jednoduše „netrefíte“.

Nejčastější scénář u nováčků
Cena za 1 bitcoin je např. 50 000 €. Rozhodnete se prodat všechen svůj bitcoin (nebo satoši = zlomek bitcoinu; 1 bitcoin = 100 000 000 satoši). Cena mezitím vyšplhá až na 60 000 €, ale vám to může být jedno, protože už dávno nemáte žádný bitcoin.

Zmocní se vás strach, že přijdete o potenciální zisky (tzv. FOMO – „Fear Of Missing Out“, česky „strach ze zpackané příležitosti“.) Koupíte zpátky dříve prodaný bitcoin na 60 000 € a cena mezitím spadne zpátky na 50 000 €. Pokud byste se znovu rozhodli prodat, tak jste výrazně v mínusu.

Tímhle si prošla naprostá většina lidí. Aktivně obchodovat s bitcoinem se nevyplatí.

Pokud opravdu chcete něco odprodat a zafixovat si zisk, určete si dlouhodobý cíl, tzv. exit strategie.

Příklad exit strategie
Máte 1 celý bitcoin (100 000 000 satoši). Chcete prodat pouze 50 % svého bitcoinu (0,5 bitcoinu nebo 50 000 000 satoši), protože věříte, že je Bitcoin budoucnost a nechcete se ho úplně zbavit.

Začnete prodávat, jakmile cena za jeden bitcoin bude 50 000 €. Dřív se vám to nevyplatí, protože jste ho koupili např. když byla cena 25 000 € a nechcete riskovat, že se naplní scénář výše.

Přestanete prodávat, jakmile cena za jeden bitcoin bude 500 000 €. Dál už to nejspíš nebude mít smysl, protože Bitcoin bude nejspíš mít při této hodnotě sám o sobě natolik pokročilou infrastrukturu, aby se stal perfektní náhražkou tradičních měn.

Abyste při této dlouhé cestě fixovali své zisky (pro další investice nebo osobní potěšení), provedete celkově třeba 10 prodejů a při každém z nich prodáte 5 % svého bitcoinu. První prodej provedete na 50 000 €, druhý na 100 000 €, třetí na 150 000 €,… To už záleží na vás.
